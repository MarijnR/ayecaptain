<p>Dat een mens zich af en toe mag verwennen, moet je in de Verenigde Staten niet meer vertellen. Ze hebben er een reputatie voor onweerstaanbare culinaire caloriebommen. De typisch Amerikaanse brownies zijn er een mooi voorbeeld van. Je kent ze vast wel, de donkerbruine, zachte en tegelijk forse gebakjes met een intense chocoladesmaak.

Eerlijk is eerlijk: dit receptje is slecht voor je dieet, maar het is ook de ideale troost of het perfecte feestgebakje. Bedenk zelf maar een goeie reden om dit brokje genot even in de oven te steken. Zullen we het een zoete zonde noemen?

extra materiaal:
<ul>
    <li>een keukenmachine en een 'klopper' (garde)</li>
    <li>een zeef</li>
    <li>een ovenschaal van ongeveer 20x30 cm</li>
    <li>een vel bakpapier</li>
    <li>Dit gerecht kan je al op tafel zetten vanaf €2,5 per persoon.</li>
</ul>
De ingrediënten in dit recept zijn voor 4 personen. Wil je dit voor meer of minder personen klaarmaken? Dat kan: 1 persoon 2 personen 4 personen 6 personen 8 personen
ingrediënten
250 g boter
200 g pure chocolade
4 eieren
300 g suiker
60 g patisseriebloem
80 g cacaopoeder
1 theelepel bakpoeder
20 g brésiliennenootjes
bereiding
Het begint met een klassieke bain-marie. Zet een pot met (warm) water op een matig vuur. Breng het water tot tegen het kookpunt en dompel vervolgens een tweede pot of pan in het warme water.
 
Breek de chocolade in stukjes en snij de koude boter in blokjes. Laat de boter en de chocolade zacht smelten in het het het bain-marie.
 
Neem de mengschaal van de keukenmachine en breek daarin de eieren.
 
Zet de keukenmachine op een matige snelheid en klop de eieren tot een luchtige en schuimige massa.
 
Weeg de juiste hoeveelheid suiker af. Voeg de suiker toe zodra de eitjes luchtig geklopt zijn. Laat alles nog even mengen tot je een bleek schuimig mengsel krijgt.
 
Neem intussen een mengschaal en plaats er een zeef over. Zeef de afgewogen hoeveelheid bloem, samen met het cacaopoeder en het bakpoeder.
 
Roer tussendoor even in de smeltende chocolade met boter.
 
Schenk het mengsel van gesmolten chocolade met boter bij de opgeklopte eieren.
 
Voeg ook de bloem met cacaopoeder en bakpoeder toe. Laat alles kort mengen in de keukenmachine.
 
Verwarm de oven voor op 180°C.
 
Neem een gewone ovenschaal en boter de bodem en de randen van de schaal even in. Bedek de bodem en de randen met een vel bakpapier. De boter zal ervoor zorgen dat het papier aan de schaal kleeft.
 
Schenk het chocoladebeslag in de ovenschaal. Strijk het vlak.
 
Strooi er een laagje krokante brésiliennenootjes over.
 
Tip: Laat je fantasie werken. Je kan ook amandelnoten of hazelnoten aan het beslag toevoegen.
Bak het beslag zo'n 20 minuten in een oven van 180°C. Na het bakken zal het gebak nog een beetje wak zijn.
 
Laat het gebak goed afkoelen, zodat het opstijft. Het is de bedoeling dat de binnenkant van de brownies nog zacht en vochtig is.
 
Snij de korstjes van het afgekoelde gebak en verdeel het vervolgens voorzichtig in vierkantjes van zo'n 5 x 5 cm. Gebruik hiervoor bv. een broodmes.
 
Serveer de brownies bij de koffie of met een lekker glas chocolademelk.
</p>